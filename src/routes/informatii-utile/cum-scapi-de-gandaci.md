---
title: 'Cum scapi de gândaci: Gândacul de bucătărie'
description: 'DeDeDe.ro te ajută să scapi de gândaci. Dar dacă vrei să încerci și singur/ă, îți dăm toate detaliile necesare să găsești o soluție pentru ei. Citește acum »'
excerpt: 'Păi e simplu! Apelezi la eroul DeDeDe și te salvează el de orice dușman infiltrat în casa sau spațiul tău. Dacă totuși ești determinat să găsești singur o soluție, îți spunem noi clar și răspicat tot ce te-ar putea interesa dacă vrei să afli cum să scapi de gândaci.'
date: '2021-09-13T19:45:00'
author: 'Echipa DeDeDe.ro'
thumbnail:
  name: 'cum-scapi-de-gandaci'
  alt: 'Cum scapi de gândaci în general - soluții concrete'
ogimage:
  url: '/images/cum-scapi-de-gandaci-og.jpg'
  alt: 'Cum scapi de gândaci în general - soluții concrete'
---

Ești deci, asediat de gândaci în propria ta locuință. Știm, e scârbos și-ai vrea să-i vezi cât mai repede plecați pentru totdeauna de la tine, te țin treaz noaptea și te gândești probabil de ce tu și cum ai ajuns în situația asta, că doar ești un om gospodar. Înainte de a-ți împărtăși secretele noastre despre cum scapi eficient de gândaci, trebuie să te lămurim care sunt motivele pentru care apar gândacii în locuințe, de ce îi considerăm noi „Dușmanul” și ce pericole prezintă ignorarea lor.

## DeDeDe VS. Gândacii de bucătărie

Cel mai răspândit „invadator” al blocurilor, gândacul de bucătărie face parte din ordinul blatodeelor și e denumit așa datorită răspândirii lui la nivelul gospodăriilor și așezărilor umane, fiind una dintre puținele specii de gândaci obișnuite să trăiască în așezări umane.

Practic, îi cam doare la bască de noi, oricât de dezgustători i-am considera noi. Problema intervine atunci când aflăm că înafara simplei lor prezențe care ne deranjează, sunt și purtători de boli și sunt capabili să contamineze alimentele cu care aceștia intră în contact.

Bacterii precum Salmonella, Stafilococul Auriu sau Streptococul (alți inamici DeDeDe) ar putea fi transmise de la gândac la om prin consumul de alimente contaminate, un motiv destul de serios pentru care eliminarea lor din locuința ta ar trebui să fie o prioritate.

## Cum luptăm cu gândacii de bucătărie?

Ești în impas, cauți soluții rapide și-ai ajuns în locul potrivit. Cel mai simplu pentru tine	ar fi să aplelezi la un veteran în lupta cu gândacii, eroul nostru DeDeDe. Dacă însă nu-ți inspiră prea multă frică și vrei să le declari război pe cont propriu, iată câteva mișcări strategice pe care le poți aborda:

### 1. Elimină factorii care le asigură supraviețuirea

Fiindcă știm că gândacii de bucătărie se pot hrăni cu orice alimente de origine vegetală sau chiar resturi alimentare, brusc firmiturile lăsate de tine pe podea sau pe masă, vasele care trebuiesc spălate dar le-ai lăsat pe mâine că-ți era prea lene sau alimentele lăsate în spații libere sau ușor accesibile sunt hrană ușoară pentru gândaci. Ca primă regulă de război deci, nu mai hrăni „Dușmanul”!

Mai e important să știi că la fel ca noi, gândacii au o mai mare nevoie de a se hidrata decât de a mânca, ei putând supraviețui pâna la 21-30 de zile fără hrană însă fără apă doar o săptămână. Pentru a te asigura că elimini cât mai multe din posibilele lor surse	de apă, poți avea în vedere:

- Verificarea și repararea conductelor de apă dacă există scurgeri;
- Repararea supapelor în cazul în care există condens la conductele de apă;
- Golirea completă de apă a căzii dar și a recipientelor cu apă din locuință;
- Amplasarea periilor de dinți umede în recipiente sigilate;
- Golirea tăvilor de scurgere (de sub frigider, din dulapul cu veselă, de sub uscătorul de vase)

### 2. Cunoaște-ți „Dușmanul” și pune-i piedici

În ciuda denumirii lor care te duce cu gândul doar la o singură zonă a locuinței tale, gândacii de bucătărie se răspândesc în toată locuința, ascunzându-se de regulă în spațiile închise precum fisuri din pereți, în spatele frigiderului, în cutii, după mobilă, în sertare sau chiar în unele obiecte care le permit.

Astfel, măsurile pe care le-am menționat anterior trebuie luate ”pe toate fronturile” (în toată locuința) dacă doriți să aveți succes în lupta cu gândacii.

Pe lângă eliminarea surselor de hrană și apă, extrem de importante ca primă ”declarație de război” împotriva gândacilor din casa ta, foarte important este să ”le închizi ușa-n nas”! Ce vrem să spunem cu asta? E simplu! Acoperă toate crăpăturile din pereți (dacă observi că există) sau orice alte spații mici în care aceștia s-ar putea ascunde prin casă în timpul zilei, pentru a-i izola și a le opri accesul înapoi în restul casei tale.

## Și dacă toate astea nu merg?

Când ai ales ca tactică igienizarea locuinței încercând să reduci sursele de apă și mâncare pentru a reduce automat și supraviețuirea gândacilor și simți că nu ai făcut deloc progrese, e timpul pentru o intervenție eroică a lui DeDeDe, sau dacă tot crezi că poți să o faci singur, e momentul să discutăm despre produse care te ajută să scapi de gândaci:

### Despre momeala insecticidă

Cele mai utilizate momeli sunt capcanele adezive, insecticidele sub formă de pulbere sau gel. Acestea trebuie aplicate în spațiile pe unde gândacii trec (în crăpăturile din pereți, în colțurile camerelor, în spatele dulapurilor, frigiderului sau aragazului, în jurul cablurilor amplasate pe pereți și sub chiuvetă sau dulapurile din bucătărie).

În acest caz, utilizarea insecticidelor de tip pulbere prezintă mai multe avantaje față de cele sub formă de spray, nefiind pulverizate ele sunt mai puțin toxice pentru om.

Astfel, poți crea momeli de acest tip peste tot prin casă. Cu toate acestea însă, e bine să știi că toate momelile create în casă vor ucide doar populația de gândaci actuală, fără a opri în vreun fel instalarea. Capsulele de ouă pe care gândacul le lasă nu pot fi distruse cu ajutorul momelilor create în casă, ci doar cu ajutorul celor care conțin produse sintetice utilizate pentru distrugerea ciclului de viață al insectelor.

Astfel de substanțe pe care cu toții le avem prin casă și cu care putem crea momeli sunt:

a. **Bicarbonatul de sodiu** – În combinație cu zahărul sau orice alt aliment care atrage gândacii poate ajuta la uciderea lor. Plusul lui cel mai mare este că e o substanță pe care cu toții o avem prin casă, iar dacă nu o avem o putem cu ușurintă procura în ce cantitate avem nevoie. Nu este la fel de eficientă ca altele, dar măcar nu este toxică.

b. **Acidul boric** – E o altă variantă de substanță cu care se pot crea momeli în casă, aceasta fiind un pic mai eficientă decât bicarbonatul de sodiu. Acidul boric are un efect mai rapid, însă trebuie să reții să nu-l folosești decât în zonele ascunse din casă și să nu îl lași în spații în care copiii sau animalele au acces deoarece substanța este toxică inclusiv pentru organismele umane. 

c. **Insecticidele spray** – Sunt folosite cele mai frecvent și trebuie întotdeauna atunci când folosiți unul să citiți cu atenție eticheta și îndrumările despre măsurile de siguranță pe care le puteți lua pentru ca substanțele respective să nu vă dăuneze.

În cazul disperat în care le-ai încercat pe toate și-ai pierdut războiul împotriva gândacilor, sau pur și simplu ți-ai pierdut răbdarea, energia și vrei ca viața în locuința ta să revină cât mai repede la normal, cheamă-l pe eroul nostru DeDeDe și lasă-l să ducă el bătălia finală. Vine înarmat cu experiență și determinare și știm, sună prea bine ca să fie adevărat, dar e pe bune: nimic nu-i stă în cale!
